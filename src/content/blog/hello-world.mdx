---
title: 'პირველი დიზაინერები'
date: '1900-იან წლებამდე'
---

მაშინ როდესაც მე-20 საუკუნის დასაწყისში, ევროპაში
არსებული სოციალური პრობლემები დამსაქმებელსა და
დასაქმებულებს შორის მომხდარი მრავალი დავის
ძირითადი მიზეზი გახლდათ, ამერიკის ეკონომიკა
დაუბრკოლებლად ვითარდებოდა. ჯერ კიდევ მე-19 საუკუნის
ბოლო მეოთხედში თომას ედისონმა გამოიგონა ელექტრო
ნათურა, ფონოგრაფი და კინეტოსკოპი, ამავდროულად
გრაჰამ ბელმა გამოიგონა ტელეფონი-საგნები, რომლებმაც
გადამწყვეტი გავლენა იქონიეს მე-20 საუკუნეზე. ამ საგნებს
არ გააჩნდათ ისტორიული პრეცედენტები, ნაცვლად ამისა,
ისინი, ფორმისა და ფუნქციის თვალსაზრისით,
რადიკალურად ახალ გამოგონებებს წარმოადგენდნენ.
სრულად განასახიერებდნენ ახალი ინდუსტრიული
საზოგადეობის შესაძლებლობებსა და საჭიროებებს.
ზოგადად,მე-19 საუკუნის სტილისტური ექსპერიმენტების
შემდგომ მექანიზაციის მნიშვნელობის გაზრდამ, მხატვრები
და დიზაინერები გადაიყვანა უფრო რაციონალურ დიზაინზე.
თუ აქამდე ძირითადად იწარმოებოდა ანონიმური ავეჯი,
დიზაინერები ახლა მუშაობდნენ რაციონალური წარმოების
პრობლემებზე. ვინაიდან მაშინ ჯერ კიდევ არ არსებობდა
დიზაინერის პროფესია, ცნობილმა არქიტექტორიებმა,
იოზეფ ჰოფმანმა (12, 13, 14), გუსტავ ზიგელმა, ოტო ვაგნერმა
(15), კოლომან მოზერმა, ადოლფ ლოოსმა (8), მეტწილად
ვენაში, შექმნეს სპეციალურად მასობრივი წარმოებისთვის
გამიზნული ავეჯი.
საკუთრივ დიზაინის ესთეტიკის წარმოქმნის პირველ
შემთხვევად განიხილება საერთო პროცესში დიზაინისა და
წარმოების ორ მკაფიოდ განსხვავებულ ეტაპად გამიჯვნა,
განცალკევება, რომელთაგანაც თითოეული მათთაგანი
ხორციელდება ცალკეული ადამიანის მიერ.
უილიამ მორისის მსგავსად, 1903 წელს იოსეფ ჰოფმანმა და
კოლომან მოზერმა დააარსეს WW - ვენის სახელოსნო
(„Wiener Werkstätte“) – სკოლა, რომელიც მიზნად ისახავდა
თანამშრომლობის გაღრმავებას დიზაინერებსა და
ხელოსნებს შორის. ამასთან, მათ შეინარჩუნეს
რაციონალური ტრადიციული სტილი, რომლითაც ინდუსტრია
სარგებლობდა და აგრეთვე, ის აღიარებულიც იყო. მათი
პროდუქტი ძირითადად შექმნილია გეომეტრიული ფორმების
გამოყენებით, ასე რომ ზოგიერთმა კომენტატორმა ის “
კვადრატის დიქტატურად” მოიხსენია.
ტრადიციული ორნამენტული მიდგომის თანდათანობით
გაქრობის კიდევ ერთი მიზეზი იყო დიზაინერების
შთაგონება არა ევროპული კულტურებით. ყოველივე ამან
უბიძგა ხელოვანებსა და დიზაინერებს ტრადიციული
აკადემიური სკოლების კანონებისგან განსხვავებით
უპირატესობა მიენიჭებინათ მკაფიოობისა და
ექსპრესიულობისათვის.
შედეგად, ვხედავთ შორეული აღმოსავლეთის გავლენას
არტ-ნუვოს მიმდინარეობის დიზაინერების პროექტებში,
მაგალითად, ჩარლზ რენი მაკინტოშთან(9), და ასევე
ვხვდებით მას მე-20 საუკუნის უდიდესი არქიტექტორის,
ფრენკ ლოიდ რაიტის (16,19) ნამუშევრებში. ამ დროს,
პრაღაში, არქტიქტორები და დიზაინერები მიმართავენ
აფრიკიდან შთაგონებულ კუბიზმს, რომელიც სხვა მხრივ
მხოლოდ სახვითი ხელოვნებით შემოიფარგლება: შედეგი
საინტერესო სტილისტური ფენომენია. 1910-1925 წლებში,
ჩეხური კუბიზმი აშკარა გეომეტრიული ფიგურებისგან და
კრისტალის მსგავსი ფორმებისგან აწყობილ უამრავ
ინოვაციურ ობიექტსა და შენობას ქმნის (17).
მე-20 საუკუნის დასაწყისისთვის დამახასიათებელი
დიზაინის იმჟამინდელი მდგომარეობის განსახილველად
1914 წელს შემდგარი დისკუსიის დროს, გაჟღერდა საუკუნის
დასაწყისში არსებული სხვადასხვა პოზიცია სამრეწველო
დიზაინთან დაკავშირებით. ჰენრი ვან დე ველდე (7),
ვაიმარის ხელოვნებისა და ხელოსნობის კოლეჯის
ხელმძღვანელი ამტკიცებდა, რომ სამრეწველო წარმოებამ
არ უნდა განდევნოს ობიექტების ინდივიდუალური დიზაინი,
ხოლო ჰერმან მუტესიუსი, რომელმაც 1907 წელს მიუნხენში
გერმანული ვერკბუნდი დააარსა, (არქიტექტორთა,
დეკორატიული ხელოვნების ოსტატთა და მეწარმეთა
გაერთიანება) სტანდარტიზაციას უჭერდა მხარს.