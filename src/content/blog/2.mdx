---
title: 'კუსტარული რეწვიდან ინდუსტრიულ წარმოებამდე'
date: '2024-03-13'
---

მე-19 საუკუნის პირველ ნახევარში მომხდარმა
ინდუსტრიულმა რევოლუციამ მკვეთრად შეცვალა
ადამიანის ცხოვრების ყველა ასპექტი. ბურჟუაზიის მზარდმა
თვითდაჯერებულობამ მმართველი არისტოკრატიის მიმართ
და ახალი გამოგონებების ტალღამ, XVII საუკუნის შემდეგ
გამოიწვია საზოგადოებისა და მსოფლიოს სამუშაო სივრცის,
გარემოს ეტაპობრივი რეორგანიზაცია.
ინდუსტრიალიზაციაში მკვეთრად გადადგმულ ნაბიჯად
ითვლება 1783 წელს, ჯეიმზ უატის მიერ პირველი
ფუნქციონალური ორთქლის ძრავის შემუშავება და
მანქანების ასამუშავებლად გარემოსგან დამოუკიდებელი
ენერგიის წყაროს გამოყენება. ეს პროცესი ინგლისიდან მე-19
საუკუნის დასაწყისში გავრცელდა და 1850 წლისთვის
ევროპის სხვა განვითარებულ ქვეყნებშიც შეაღწია. მიხაილ
ტონეტმა (2, 4), ძვირადღირებული ავეჯის დურგალმა, ადრეულ
პერიოდში აღიარა შესაძლებლობები, რომლებსაც ავეჯის
მწარმოებლებს სამრეწველო წარმოება სთავზობდა.
დაახლოებით 1836 წლისთვის ის მუდმივად ცდილობდა
საკუთარი ავეჯის წარმოების პროცესის გამარტივებას, 1856
წელს კი მან დააფუძნა პირველი ფაბრიკა, რომელშიც ავეჯს
ქარხნული წესით აწარმოებდნენ. ტონეტმა საკუთარ
სალონში წიფლის ხის მასალის დაგრეხვის ექსპერიმენტებს
მიჰყო ხელი და შემდგომში, ეს მეთოდი წარმოებაშიც
წარმატებით დანერგა. ტრადიციული და შრომატევადი ჭრის
ნაცვლად, ახალი ტექნოლოგია საშუალებას იძლეოდა მყარი
ხის წნელებიდან შექმნილიყო რთული, სამგანზომილებიანი
ფორმები. გარდაცვალების შემდეგ, ტონეტის მიერ შექმნილ
კომპანიას და მისი საქმიანობის ეკონომიკურ მოდელსაც
ბევრი მიმდევარი და მიმბაძველი გამოუჩნდა. უფრო მეტიც,
განვითრებადი ავეჯის სამრეწველო წარმოებაში
შეინიშნებოდა დაკვეთების სისტემიდან გარკვეული
პროდუქციის ფართო წარმოების ხაზზე გადასვლა.
ამავდროულად სამუშაოების დიდ ნაწილს გამოცდილი
ხელოსნების ნაცვლად, ქარხნის არაკვალიფიციური მუშაკები
ასრულებდნენ.
ინდუსტრიული რევოლუციის დასაწყისშივე, პროგრესის
მთავარი მამოძრავებელი ძალის, მეტალოდამუშავების
მრეწველობის სწრაფმა განვითარებამაც იქონია გავლენა
ავეჯის წარმოებაზე. არასასურველი საამინდო პირობების
მიმართ გამძლეობის გამო, თუჯისგან ან დრეკადი რკინით
დამზადებულ ავეჯს გამიზნულად იყენებდნენ ბაღებში(5).
XIX საუკუნის მეორე ნახევრის აკადემიურ სამხატვრო
სკოლებში დომინირებდა სტილისტური ეკლექტიკა.
სამრეწველო და ტექნოლოგიურ სფეროში მიმდინარე
მყისიერი მოვლენების საპასუხო რეაქციად ითვლება ბევრი
მხატვრის, არქიტექტორისა თუ მოქანდაკის მიერ ისტორიულ,
ძველ სტილთან დაბრუნება, რომელსაც ისინი
შემთხვევითობის პრინციპით აერთიანებდნენ და
ციტირებდნენ. ისტორიზმის მიმდინარეობამ ასევე
წარმოქმნა ავეჯის წარმოების მნიშვნელოვანი დარგი,
რომელიც სწრაფად მზარდ ბაზარს, ძირითადად, სახარატო
ჩარხზე წინასწარ დამუშავებული კომპონენტებისგან
აწყობილი, მდიდრულად გაფორმებული ავეჯით ამარაგებდა.
ართს-ენდ-კრაფტსის მიმდინარეობა, უილიამ მორისის
თაოსნობით, იღწვოდა სამრეწველო რევოლუციის მიერ
შემოტანილი ერთფეროვანი და დაბალი ხარისხის ფართო
მოხმარების სტანდარტული საქონლის წინააღმდეგ და
უპირატესობას ანიჭებდა ხელნაკეთ ნაწარმს. მოძრაობის
წევრებმა ტრადიციული ხელნაკეთობების მეთოდების
გამოყენებით თავიანთი პროექტები გადააქციეს
მაღალხარისხიან პროდუქტად.
განსხვავება მოხმარებასა და თანამედროვე დიზაინერული
საშუალებების უარყოფას შორის კარგად ჩანს არტ-ნუვოს
მაგალითზე. ჰენრი ვან დე ველდეს (7) მსგავსი მხატვრები
თავიანთი ნამუშევრებისთვის არქიტექტურაში, გრაფიკულ
ხელოვნებაში თუ ხელობაში შთაგონებას იღებდნენ
ორგანული , ბუნევრივი მრუდი ფორმებიდან, ერთის მხრივ,
როგორც იაპონური და აფრიკული მოტივებიდან, ასევე
მეორეს მხრივ, თანამედროვე ფოლადის წამწით ნაშენი
ფაბრიკებიდან თუ ეიფელის კოშკიდან.
მეცხრამეტე საუკუნის მიჯნაზე, ჩანოყალიბდა და პროგრესის
მიმართ კრიტიკული პოზიცია დაიკავა ე.წ “Gesamtkunst-
werk”-ის (ყოვლისმომცველი ხელოვნების) მოდელმა.
არქიტექტურა, მხატვრობა, ქანდაკება და გამოყენებითი
ხელოვნება ერწყმოდა ერთმანეთს ერთგვაროვანი
ინტერიერის შესაქმნელად და უმკლავდებოდა სულ უფრო
მეტად ანონიმურ გარემოს.
შეერთებულ შტატებში ახალი ტექნოლოგიური
შესაძლებლობების ტრანსფორმაციას, ევროპასთან
შედარებით, ნაკლები წინააღმდეგობა შეხვდა. ლუი
სალივანმა, რომელმაც მე-19 საუკუნის ბოლო მეოთხედში
ჩიკაგოში პირველი ცათამბჯენი ააგო, თავისი ფრაზით
"ფორმა მუდამ ფუნქციას მისდევს" გამოხატა მე-20 საუკუნის
დიზაინის ფილოსოფია.