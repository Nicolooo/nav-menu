---
title: 'მინიატურების გამოფენა- 100 კლასიკური სკამი'
date: '2024-03-13'
---

ავეჯის არც ერთ ერთეულს არ დაუმსახურებია დიზაინერების,
არქიტექტორებისა და მხატვრების ისეთი ყურადღება, როგორც
სკამს. სკამი მჭიდროდაა დაკავშირებული ადამიანის სხეულის
ფორმასთან, ეს არის ჩვენი სხეულის გამოსახულება, რომელსაც
აქვს ხელები, ფეხები და ზურგი.
სკამმა, როგორც ექსპერიმენტულმა ობიექტმა, როგორც ახალი
ხედვების განსავითარებლად აუცილებელმა კატალიზატორმა
და რაც ყველაზე მთავარია, როგორც ხატებამ, მნიშვნელოვანი
როლი შეასრულა დიზაინის ისტორიაში. მას შემდეგ ის უკვე
დიდი ხანია ყოველდღიური მოხმარების ობიექტიდან,
მხატვრული მოვლენის სტატუსის მქონე ნივთად იქცა.
გამოფენა „დიზაინის განზომილებებში“–ს ფარგლებში
წარმოდგენილი კლასიკური სკამების 100 მინიატურა
წარმოაჩენს სამრეწველო წარმოების პროცესში დიზაინის
მნიშვნელობას და როლს.
ელეგანტური ინსტალაცია შედგება ამ კლასიკური სკამების
ორიგინალური ვერსიების პოსტამენტებზე განთავსებული
ასლებისგან მასშტაბით 1:6. ექსპოზიციას თან ერთვის
ფოტოსურათებით, თავდაპირველი ჩანახატებით და დროის
დიაგრამებით გაფორმებული კედლის 40 პანელი. გამოფენის
განუყოფელ ნაწილს წარმოადგენს ბუკლეტი, რომლის
მეშვეობითაც მნახველი გზას იკვლევს სკამების სამყაროში და
დეტალურად სწავლობს თითოეულ ექსპონატს.
1992 წლიდან, ვიტრა დიზაინის მუზეუმის გამოშვებული სკამების
მინიატურებმა დამსახურებულად მოიპოვა მაღალი ხარისხის და
ზუსტი საკოლექციო ერთეულების რეპუტაცია. გასაყიდად
გამზადებული მინიატურების კოლექცია შედგება 80-ზე მეტი
ერთეულისგან, შესადარებლად კი სპეციალურად
გამოფენისთვის შემუშავდა დაახლოებით 1800-1990 წლების
კლასიკური სკამის 100–მდე პროტოტიპი.
ჩვენს ექსპოზიციაში, მნახველების ყურადღება მიმართულია
მინიატურული ნამუშევრების სრულყოფილებაზე. სკამის აღქმა
ვიზუალურად გამარტივებულია მინიატურის მეშვეობით, ამ
დროს მისი პროპორციები ორგინალთან შედარებით, მეტად
გამოკვეთილია.
მნახველს, კონცენტრირებული და მკაფიოდ განსაზღვრული
მინაიტურული სამყარო უმარტივებს თანამედროვე დიზაინის
სხვადასხვა სტილში ორიენტირებას და გარკვევას. სკამები
გვაძლევს ინფორმაციას სოციალურ კავშირებზე, ეპოქაზე,
როდესაც ისინი შეიქმნენ და ასევე, გვაწვდის ინფორმაციას
სამაგალითოდ მიჩნეულ სხდომის მანერებზე, ჩვენს
გამოფენაში სკამები ცალკეულ ფენომენად კი არ არიან
გამოტანილნი, არამედ მკაფიოდ მოქცეულნი არიან
კულტურულ-ისტორიულ კონტექსტში. ვიტრას დიზაინის
მუზეუმის არქივიდან აღდგენილი დოკუმენტები ასახავს
სკამების განვითრების გზას – საწყისი, პირველადი პროექტის
წარმოებიდან მათ რეალურ გამოყენებამდე.